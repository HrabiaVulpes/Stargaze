Story

Kryształowe ostrze musnęło jej włosy. Odskoczyła przed kolejnym, następne rozbiło się o ścianę jaskini. Schowana za stalagnatem na oślep rzuciła papierowy talizman. Głuchy szum płomieni nie wskazywał na to, by kogoś trafiła. Zamiast tego usłyszała kroki twardych butów. Serce podskoczyło jej do gardła. Wyciągnęła kolejny talizman, jej dłonie pociły się nieprzyjemnie. Wyskoczyła ze swojej kryjówki ciskając zdobny papier w kierunku wysokiej postaci. Szybkim gestem postawił przed sobą kryształową tarczę i płomienie talizmanu zamieniły się w bezsilny kłąb dymu. Puściła się pędem w głąb jaskini. Drżącymi dłońmi przeglądała talizmany. Nie zostało wiele, a mana pośród skał nie była skora do współpracy. Dwa kryształowe pociski wyprzedziły ją. Ich odłamki rosły pomiędzy stalagmitami, blokując przejście. talizman iluzji posłał jej lustrzane odbicie w prawo, sama wybrała lewy tunel. Myśliwy popędził za iluzją.

Odetchnęła z ulgą. Rozwinęła talizmany i przykleiła część z nich do stalaktytów. Iluzja nie żyła długo, jej przeciwnik mógł sprawdzić drugi tunel już wkrótce. Nie chciała wchodzić głębiej, lecz gotowa była zawalić za sobą drogę jeśli nie będzie mieć innego wyjścia.

Nadchodzi. Ukryła się w niewielkiej alkowie, uważnie obserwując jego kroki. Przy odrobinie szczęścia wolałaby nie odpalać talizmanów. Gdy minął jej kryjówkę ostrożnie przesunęła się za kolejny stalagmit. Wiszący przed nim w powietrzu kryształ bił delikatnym światłem, rozjaśniając głębię jaskini. Całe szczęście, iż ludzie mają marny słuch -- jej serce waliło jak oszalałe. Przesunęła się naprzód i nagle usłyszała ostry trzask. Mag pokrył kryształem podłogę jaskini! Odwróciła się. Już wiedział. Błękitne kryształy wystrzeliły dookoła niego, przez moment wyglądając jak skrzydła anioła. Następnie płatami ruszyły wzdłuż ścian, próbując odciąć jej drogę. Złapała magię w powietrzu, poczuła podmuch gorąca. Eksplozja ognia stopiła jedno z kryształowych skrzydeł. Wyciągnęła ostatni talizman, magia w jaskini była już nazbyt niestabilna. Cisnęła papier w jego stronę, złote łańcuchy przykuły myśliwego do skał. Aktywowała pułapkę.

Po głuchej eksplozji nastąpiło twarde chrupnięcie, stalaktyty odczepiły się od sufitu i runęły na unieruchomionego maga. Przebiły kryształową barierę i utknęły w niej. Po błękitnej tarczy powoli rozchodziły się pęknięcia. Takie same też na suficie. Zrobiła krok w tył, lecz było już za późno. Naruszony sufit jaskini zawalał się na całej długości. Skoczyła ku wyjściu, czarna skała zastąpiła jej drogę. Próbowała odepchnąć zawalisko magią, lecz energia jaskini nie odpowiadała. Wręcz przeciwnie -- niestabilne nurty łamały się i jej magiczne zmysły krzyczały o ucieczce. Spróbowała zejść głębiej, lecz dopiero co sama zawaliła to przejście. 

Poczuła uścisk zimnej dłoni, gdy myśliwy przycisnął ją do ziemi. Błękitna opoka otoczyła ich oboje. Przez kilka chwil słyszała jeszcze jak kamienie uderzają w kryształ jeden za drugim, potem nastała cisza. Myśliwy obrócił sparaliżowaną strachem dziewczynę do siebie. Poczuła jego usta na swoich, ciepłe i nieco suche.
-- Teraz należysz do mnie -- oznajmił. -- Więc przestań wysadzać jaskinię.
Jej twarz pokrył rumieniec podobny do płomieni, którymi jeszcze niedawno władała.
-- Że co?
Podskoczyła na równe nogi, czując iż nieznajomy poluzował uchwyt.
-- Niby na jakiej podstawie? -- niemal krzyknęła.
-- No w bestiariuszu było, że leśna demonka nie może opuścić mężczyzny, który skradnie jej pierwszy pocałunek -- wyjaśnił zupełnie zaskoczony.
Tupnęła nogą, futro na jej ogonie nastroszyło się mocno.
-- Kto takie bzdury wymyśla?
-- To nie był pierwszy pocałunek?
-- Był, znaczy nie, znaczy co cię to w ogóle obchodzi? Nie ma żadnej takiej zasady! Nie no, ja nie mogę. Ścigałeś mnie przez cały ten czas aby...
Urwała, poczuła że jej twarz jest jeszcze bardziej czerwona. Odwróciła się do ściany litego kryształu. Jej serce nadal biło gwałtownie. Przyłożyła twarz do chłodnej opoki, próbując jakoś odzyskać spokój. Jeśli mag usunie opokę, zabije ich zawalisko. Jeśli 